# Strategie
De strategische activiteiten van BOMOS bestaan uit de onderdelen
Visie, Govenance en Financiering. Deze onderdelen en hun toepassing op
het beheer van Digikoppeling worden hieronder beschreven.

## Visie
Met de Digikoppeling standaard wil de Nederlandse overheid
interoperabiliteit
bevorderen. Dit komt erop neer dat overheden dezelfde standaard in
vergelijkbare situaties toepassen. Dit maakt uiteindelijk dat
componenten en systemen onderling effectief gegevens uit kunnen
wisselen. Zowel horizontaal in één voorziening binnen één situatie als
verticaal tussen voorzieningen in verschillende situaties en tussen
organisaties. Deze doelstelling wordt onderschreven door een breed
scala aan partijen die deelnemen aan het xxx Kennisplatform, waar de
ontwikkeling van de standaard zijn oorsprong heeft, en is bestendigd
door Forum Standaardisatie en het OverheidsBrede Beleidsoverhed
Digitale Overheid (OBDO), die de Digikoppeling standaard hebben opgenomen op de zogenaamde ‘pas toe of leg uit’-lijst met andere standaarden die
interoperabiliteit bevorderen [zie ook de basisinformatie van het Forum Standaardisatie](https://www.forumstandaardisatie.nl/basisinformatie).

## Governance
Bij het beheer van een open standaard hoort een open governance en een
open procedure voor belanghebbenden om te kunnen participeren in het
beheer. Logius neemt hierin de rol van onafhankelijke, duurzame
beheerpartij en facilitator. Logius gaat uit van de governance van de
Generieke Digitale Infrastructuur (GDI). De GDI geeft richting aan het Meerjarenprogramma Infrastructuur Digitale Overheid (MIDO). Voor MIDO
is een governance opgesteld waarin de stakeholders van Logius richting
geven aan de ontwikkelingen bij Logius. Standaardenbeheer sluit aan op
deze governance.

![MIDO governance](images/MIDOgovernance.png "MIDO governance")

De MIDO governance kent vier _programmeringstafels_ op de thema's _Gegevensuitwisseling_, _Infrastructuur_, _Interactie_ en _Toegang_. Op de tafels wordt de ontwikkeling en prioritering van de door Logius beheerde stelsels, standaarden en diensten besproken met de stakeholders.

### Governancestructuur
Digikoppeling sluit aan op de MIDO governance op tactisch en strategisch
niveau. Voor de governance van Digikoppeling zelf zijn meer governance
lagen nodig, met name voor operationeel niveau. Digikoppeling beheer omvat
de volgende gremia:

#### De Digikoppeling community
Dit is het meest operationele gremium waarin iedere
belangstellende/belanghebbende vragen kan stellen over de
Digikoppeling standaard en suggesties kan doen voor de
doorontwikkeling van de standaard.

Het beheer van de Digikoppeling standaard is open. Dat wil zeggen dat
alle documentatie van de standaard en de wijzigingen open beschikbaar is.
Wijzigingsvoorstellen kunnen door iedereen ingediend worden.
Voor contact met de Community maakt Logius gebruik van de Logius website en van [Github](#bijlage-gebruik-github-in-het-beheerproces).

Omdat iedere belangstellende vragen of voorstellen tot wijziging in
kan dienen is het niet nodig lid te worden van de community om een
bijdrage te leveren. Iedereen die bijdraagt aan de standaard is
daarmee lid van de community.

#### Technisch Overleg
Het Technisch Overleg (TO) is een periodieke bijeenkomst  waarbij de
vragen en doorontwikkelwensen m.b.t. Digikoppeling worden doorgenomen,
geprioriteerd en worden uitgewerkt. Daarnaast wordt door de leden de
releaseplanning en de roadmap opgesteld. Deelname aan het Technisch Overleg
is vrij voor eenieder die een belang heeft bij de standaard
(overheid, wetenschap en markt).

[De agenda en stukken van het Technisch overleg zijn openbaar.](https://github.com/Logius-standaarden/Overleg/tree/main/Digikoppeling)

#### Tactisch/strategisch overleg: de programmeringstafel
Dit gremium is verantwoordelijk voor het vaststellen van de
doorontwikkel-roadmap, het vaststellen van minor releases van de
standaard en dient als het voorportaal van het
strategisch/besluitvormende gremium: het OBDO.

Binnen de MIDO structuur heeft de programmeringstafel Gegevensuitwisseling
de rol van tactisch overleg.
[Voor de programmeringstafel maakt Logius een deelagenda over standaarden](https://github.com/Logius-standaarden/Overleg/tree/main/Programmeringstafels/Gegevensuitwisseling)
die deel uitmaakt van de agenda van het overleg.

#### Het besluitvormend en strategisch overleg: het Overheidsbrede Beleidsoverleg Digitale Overheid (OBDO)
Dit is het hoogst ambtelijke gremium dat besluit over major releases
van de standaard, het beheermodel van de standaard en externe
publicaties over releases en van het standaardenbeleid. Op dit moment
wordt het OBDO louter ‘gevoed’ door Forum Standaardisatie en is de
focus voornamelijk het bestendigen van major releases van de
standaard.

De MIDO structuur kan ook de mogelijkheid bieden om de
Programmeringsraad GDI te laten besluiten over de standaarden.
Wijzigingen worden dan ter informatie aan het OBDO voorgelegd.

Het strategisch overleg neemt besluiten op basis van adviezen van de
tactisch en strategische overleggen en het advies van de
beheerorganisatie. Daarnaast kan het strategisch overleg een
richtinggevend besluit nemen wat aan de beheerorganisatie voorgelegd
wordt. Bijvoorbeeld een ingrijpende wijziging zoals het overgaan naar
een nieuwe (onderliggende) standaard kan in het strategisch overleg
besloten worden.

In tabelvorm:

| **Gremium**  | **Accent**   | **Rol participant**  | **Ondersteuning door beheerder (Logius)** |
|     ---      |    ----      |         ---          |                   ---                     |
| **Community** (omvang beperkt) | Inhoud -- delen    | Samen met alle leden van de Interesse Groep (IG): 1. Volgen van ontwikkelingen. 2. Leveren van input voor de doorontwikkeling van de standaard. |  1. Informatie m.b.t. specificaties en beheer open delen met community. 2. Deelnemen aan stuurgroep en werkgroepen |
| Technisch Overleg (Operationeel, 4x per jaar) | Inhoud - afstemmen | Samen met andere experts van de Technische Architectuur Groep (TAG): <br/>1. Inhoudelijk ontwikkelen van standaard onderdelen en bijbehorende documentatie. <br/>2. Voorbereiden van de release- planning. <br/>. Prioriteiten stellen voor de ontwikkeling, roadmap van nieuwe releases van de standaarden.<br/> 4. Goedkeuring van aanpassingen op de standaard. | 1. Analyseren, ontwerpen en uitwerken van specificaties. <br/>2. Volgen en beïnvloeden van aanpalende standaarden. <br/>3. Organiseren bijeenkomsten. <br/>4. Opstellen en verspreiden notulen. <br/>5. Beschikbaar stellen specificaties. |
| Tactisch/Strategisch (4x per jaar) | Prioritering proces en uitwerken strategisch advies | Samen met andere participanten: <br/>1. Vaststellen roadmap van de standaard. <br/>2. Voorportaal OBDO <br/>3. Vaststellen minor releases van de standaard. | 1. Analyseren, ontwerpen en uitwerken van beleidszaken, (release)planning. |
| OBDO (Strategisch besluitvormend, 2x per jaar) | Bestuurlijk besluit | Samen met andere bestuurders: <br/>1. Vaststellen major releases van de standaard. <br/>2. Vaststellen beheermodel van de standaard. <br/>3. Vaststellen externe publicaties over het standaardenbeleid en releases. |  1. Begeleiding van de Adviesraad en inbreng via secretariaat OBDO. <br/>2. Publiceren standaarden en andere Standaard-informatie |

### Architectuurboard
De architectuurboard van de MIDO governance maakt geen deel uit van het
Digikoppeling beheerproces. Wel kan de beheerder advies vragen over een
wijzigingsvoorstel. Dit kan gevraagd worden op eigen initiatief of op
initiatief van het Technisch Overleg)

### Besluitvorming
In alle overleggremia vindt besluitvorming plaats op basis van
consensus. Mocht consensus niet mogelijk zijn, dan gaat het vraagstuk
met een weergave van de verschillende standpunten door naar het
eerstvolgend-hoger gelegen-gremium. Indien in het hoogste gremium (het
OBDO) geen consensus bereikt kan worden, heeft de voorzitter van het
OBDO (ministerie van BZK) de beslissende stem.

Besluitvorming over wijzigingsvoorstellen kan plaatsvinden op verschillende
niveau's. Voor wijzigingen met zeer kleine impact (tekst correcties) wordt de beheerorganisatie
gemandateerd. De beheerorganisatie mag deze wijzigingen zelf doorvoeren
zonder formele beslissing door het besluitvormend overleg. In de
[versienummering](#bijlage-versie-nummering-logius-standaarden) worden
deze zeer kleine wijzigingen aangeduid als _patch releases_.

Voor andere  wijzigingen is een formeel besluit nodig van één van de
Digikoppeling gremia. Voor middelgrote wijzingen (_minor releases_) kan
dit door het Technisch Overleg besloten worden. Voor grote wijzigingen
(_major releases_) is altijd een besluit van het ODBO of de
Programmingsraad GDI nodig.

### Deelname
Uitbreidingen en aanpassingen in de Digikoppeling standaard komen tot stand door
participatie van de verschillende belanghebbenden. Belanghebbenden
kunnen op vier manieren participeren aan het wijzigings- en
besluitvormingsproces:

1.  Als lid van de Community. Omdat Digikoppeling open beheerd wordt
    is geen formeel lidmaatschap nodig om een issue/wijziging in te dienen.
    Iedereen die een issue indient is daarmee lid van de community.
2.  Als lid van de Technisch Overleg
    1.  Leden van het technisch overleg dienen een aantoonbaar belang
        te hebben bij de standaard.
    2.  De omvang en samenstelling moet een goede vertegenwoordiging
        bevatten van de verschillende belangen rond de standaard.
        We gaan uit van 1 deelnemer per organisatie.
    3.  Het belang van de Nederlandse overheid dient voldoende geborgd
        te zijn in het technisch overleg.
3.  Als lid van de Programmeringstafel Gegevensuitwisseling
    1. Stakeholders van de Logius Gegevensuitwisselingsdiensten worden
       uitgenodigd.
4.  Als lid van het OBDO.

Personen/partijen die willen deelnemen aan het Technisch Overleg
kunnen contact opnemen met Logius waarin zij aangeven wat hun belang is
bij de standaard. Met inachtneming van bovenstaande punten, beoordeeld
Logius de aanvraag.

## Financiering
Het beheer van de Digikoppeling standaard wordt gefinancieerd door het
ministerie van BZK in het kader van de financiering van Logius
dienstverlening.
